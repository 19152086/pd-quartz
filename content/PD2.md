---
title: 2. Bezoek Oracle & Partners
draft: false
tags:
  - "#netwerken"
---
# Voorbereiding
Ter voorbereiding aan het event had ik een elevator pitch voor mijzelf voorbereid:

---
*Hallo, ik ben Voornaam en student HBO-ICT aan de Haagse Hogeschool. Ik doe daar Innovative Development, waar ik uitdagingen vanuit het bedrijfsleven en maatschappelijke vraagstukken oplos met behulp van IT en Design Thinking toepas.*

*Ik heb daardoor ervaring met uiteenlopende projecten, en ben beken met Java, C#, Python en de typische web front-end stack HTML, CSS en JavaScript. Uiteraard heb ik ook ervaring met SQL en databases in het algemeen.*

*Bij mijn projecten ben ik zelf verantwoordelijk voor de omgang met opdrachtgever en stakeholders, waardoor ik naast het realiseren van software ook al een heleboel ervaring heb met het verzamelen van ontwerpeisen, verwachtingsmanagement en projectmanagement op kleine schaal.*

*Op het moment ben ik op zoek naar een stageopdracht waarbij ik mijn Agile vaardigheden toe kan passen en een innovatieve oplossing kan bedenken.*

---

 Deze is niet echt bedoeld om op te lezen als een soort speech, maar meer een lijstje van zaken die ik voor mijzelf op een rijtje wilde om te kunnen noemen bij een gesprek met interessant bedrijf.

![De ontvangsthal bij Oracle](https://i.imgur.com/p410xud.jpeg|600)
# Het event en de bedrijven
De locatie in Utrecht was goed te vinden met het openbaar vervoer en ik vond het een mooie, al zij het een beetje drukke, open ruimte voor het event.

De manier waarop het georganiseerd was vond ik een beetje onhandig, bij binnenkomst was het eigenlijk de bedoeling om gelijk te lunchen en te netwerken bij de stands van de bedrijven. Voor dit was eigenlijk maar een uurtje de tijd voordat de presentaties en de rondleiding begonnen, die naar mijn gevoel veel te langdradig waren en zichzelf ook bleven herhalen. Daarna was er gelukkig nog tijd met een paar bedrijven te praten, maar op dat punt was de energie wel merkbaar minder, in ieder geval voor mijzelf.

# Bedrijven die ik leuk vond
![Bij de stand van The Dutch Oracle Company](https://i.imgur.com/YnWJoi0.jpeg)
## The DOC
De mensen van The Dutch Oracle Company kwamen vriendelijk over en leken oprecht geïnteresseerd om met de studenten in gesprek te gaan. Het bedrijf specialiseerd zich in het leveren van diensten gebaseerd op de technlogie van Oracle. Dit doen ze in kleine teams en voor gevarieerde doeleinden, wat mij zeker wel aanspreekt.

![Een van de stands bij het event van bedrijf Qualogy](https://i.imgur.com/zTp0l0H.jpeg)
# Bedrijven die ik minder leuk vond
## Steltix
Steltix levert software-oplossingen en diensten zoals Enterprise Resource Planning. Het was verassend om te leren hoe groot deze bedrijven zijn maar het spreekt mij helemaal niet aan om te werken aan dit soort ondersteuning voor andere bedrijven.

## Quistor
Bij de stand van Quistor was iemand aanwezig die voornamelijk bezig was met databases. Ik kreeg de indruk dat het heel eentonig werk was, eigenlijk telkens het implementeren van dezelfde technologie, maar dan voor verschillende bedrijven. Ongeacht de specialisatie klonk het als heel saai werk.

## Qualogy
Bij Qualogy had ik in de eerste plaats een goede indruk omdat een van de medewerkers die daar als trainee was begonnen het daar duidelijk goed naar haar zin had. De focus van het bedrijf op het kweken van talent op deze manier lijkt me een goede manier om na ID te kunnen specialiseren in een bepaalde richting. Wat er verder precies bij Qualogy gebeurde bleef een beetje vaag en ook bij verdiepingsvragen kreeg ik geen hele specifieke antwoorden en dat gaf een wat mindere indruk.

![De race simulator](https://i.imgur.com/Du1VL1H.jpeg)
## Red Bull Racing
De technologie bij Red Bull Racing was op zich indrukwekkend maar de stand in de hal beneden was alleen bemand door een persoon die mensen hielp met het racen en daar niet aanwezig was voor een gesprek. Tijdens de rondleiding was daar meer kans voor maar de leden van het team leken meer geïnteresseerd in kletsen met elkaar en het grootste deel van de functionaliteiten in de simulator stond uit om nieuwkomelingen makkelijker te kunnen laten rijden. Hierdoor was er op de schermen ook geen data voor beschikbaar, dus de enige waarden op de dashboards die niet constant en bevroren weergegeven werden waren de snelheid en de G-krachten. Op zich vind ik het maken van dashboards wel interessant maar verder heb ik niks met F1 of racen en dit soort werkzaamheden waarbij het gaat om het behalen van kleine optimalisaties en verbeteringen vind ik oersaai.

![Opstart van een van de presentaties](https://i.imgur.com/TSaTwPj.jpeg)
# Presentaties
De presentaties begonnen fijn met een algemene inleiding en wat inhoudelijke voorbeelden van hoe Oracle technlogie ingezet wordt. Ik vond het best interessant om te zien hoe dit gedaan wordt, maar de voorbeelden van SailGP, Red Bull Racing en de Premier League waren eigenlijk telkens precies hetzelfde: een sport die behoefte heeft aan dataverwerking, wat trivia over de sport en een overzicht van hoe er met de data gewerkt wordt. Ik had liever een enkel voorbeeld gezien waarbij er iets dieper op werd ingegaan dan drie keer een oppervlakkige presentatie die alsnog anderhalf uur duurde.
# Indruk van de dag
Hoewel The DOC zeker wel beter was dan de rest, vond ik de bedrijven eigenlijk allemaal weinig inspirerend. Ik heb geleerd dat er zeker wel leermogelijkheden zijn binnen deze bedrijven maar om te kunnen genieten van het werk zelf zou ik niet snel naar deze sector kijken die vooral ondersteunende diensten levert. Ik heb verder dan ook geen contacten gezocht via LinkedIn of dergelijke.
